MAM KUUKEBA
tsʼibtaʼabiʼ tuméen Alejandra Kim Bolles, Tikul
Yàan bin hun túul chan kuʼuk yèetel u chan pàal. 
Hun pʼéel kʼìin tu yaʼalah u chan pàal beyaʼ,
"Mam Kuʼuk, koʼox matstik hun pʼíit sikil."
"Maʼalob. 
Koʼox." 
Kah binoʼob ich kòol. 
Tu hantikoʼob le sikiloʼ kah tàal u yùumil kòol. 
Kah tu yaʼalah u pàal Mam Kuʼuk, "Ay, Mam Kuʼuk. 
He ku tàal u yùumil kòol."
"Ay pʼatik in hantik humpʼit mas sikil."
"Pero Mam Kuʼuk. 
Tu natsʼtàal u yùumil kòol."
"Ay pʼatik in hantik mas sikil."
"Pero Mam Kuʼuk, tsʼoʼok u hach natsʼtal le yùumil kòol." 
Ka alkabnah le chan pàal, pero
Mam Kuʼuk maʼ tu paahtal u yalkab tuméen sen naah.
Ka ilabiʼ tuméen u yùumil kòol, ka tu yaʼalah beyaʼ, "Chan baʼal! Baʼax ka bèetik telaʼ? 
Behlaʼeʼ kan kimil." 
Ka tu hosah u tsʼon, ka tu kimsah.
Otsil Mam Kuʼuk. 
Tsʼok u naachtal le yùumil kòol, ka tal alkabil u chan pàal. 
Ka hoʼopʼol u yòokol, ka hoʼopʼ u yaʼalik beyaʼ, "Ay Mam Kuʼuk! Tsʼok a kimsaʼal." 
Ka tu machah u kab u mamaʼeʼ. 
Helili helili, ka tu bisah yanal suuk.
Tiʼ yan yanal suuk yeetel u mama, tsʼoʼok u kimiloʼ, ka man hun túul chan urich. 
Ka tu yaʼalah beya, "Baʼax ka bèetik teʼeloʼ, Chan Kuʼuk?"
"Ay! Maʼ a wohel Chan Urich? 
Tsʼok u kimsaʼal Mam Kuʼuk. 
Tan in belartic." 
"Maʼalob. 
Koʼox belartic."
"Maʼalob, Chan Urich."
Le ku bèetkobeʼ, ka maniʼ hun túul bah, ku yaʼalik beyaʼ, "Baʼax ka bèetkeʼex teʼeloʼ?"
"Maʼ a wohel Chan Bah? 
Tsʼok u kimsaal Mam Kuʼuk. 
Tan'k belartic."
"Maʼalob. 
He in pʼatal xan."
Tiʼ yanobe ka man hun túul chʼom, ku yaʼalik beyaʼ, "Baʼax ka bèetkeʼex teʼeloʼ?"