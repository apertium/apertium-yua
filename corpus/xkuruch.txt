Yàan bin hun tuul xkuruch, taan u míistik u yotocheʼ, ka tu kaxtah hun pʼéel cinco. 
Ka túun hoʼopol u tuklik? 
Baax kun u maneh. 
Ka tu yaʼalah beya, “wa kin manik bakʼ, ku xúupul ten. 
Wah kin manik buuleʼ, ku xúupul ten. Wah kin manik iximeʼ, ku xúupul ten. 
Mas maaloob kin man polvio.” 
Ka bin u man u polvio. 
Ka suunahiʼ tu yotocheʼ ka tu lah pakʼah tu yich. 
Ka kulah tu holnah. 
Ma saamih ku màan hun tuul teʼel, ka tu yaʼalah beya, “Ay, kiʼichpam xkuruch. 
Heʼ wa a tsʼoʼokol a beel yeetel teneʼ?”
Ku nukik chan xkuruch beya, “wa maʼ hach kʼaʼam a wáawateh.”
Ku nukik chan teʼel beya, “Ma. maʼ hach kʼaʼamih.”
“Koʼox wilik. Kʼaynen utiʼal in wuyik.”
“Kikiriki” ku tʼaan le chan teʼeloʼ.
Ka hak u yool le chan xkuruchoʼ, ka tu yaʼalah beya, “Ay ma! Hach kʼaʼam a tʼaan. 
Heʼ a hasik in wooleʼ.” 
Hailibeʼ ka bin chan teʼel. 
Ka túun màan hun túul chan tsimineʼ ka tu yaʼalah beyaʼ “Ay kiʼichpam, xkuruch. 
Yàan wa a tsʼoʼokol a beel yeetel teneʼ?”
Wa maʼ hach kʼaʼam a wáawateh. 
Kʼaynen utiʼal in wuʼuyeh.”
“Neeeeeeh!”
“Ay, hach kʼaʼam a wáawat. 
Heʼ a hasik in wool tiʼ akʼabeʼ.” 
Hailibeʼ ka binih.
Ka màan hun túul xibil wakax, ka tu yaʼalah beya, “Ay hach kiʼichpam xkuruch. 
Heʼ wa tsʼoʼokol a bel yeetel teneʼ?”
“Wa maʼ hach kʼaʼam a wáawateh. 
A wáawatnen u tial in wuʼuyeh.”
“Boooooooor!”
“Ay, maʼ tech. 
Hach kʼaʼam a wáawat. 
Heʼ a hasik in wool ti akʼabeʼ.” 
Hailibeʼ ka binih.
Ka màan hun túul chan chʼoʼ. 
“Ay kiichpam xkuruch. 
Heʼ wa a tsʼoʼokol a beel yeetel teneʼ?”
“Wa maʼ hach kʼaʼam a wáawateh.” 
Ka tu yaʼalah chan chʼoʼ beya, “liiiiik.!”
“Hach maʼalob a wáawat. 
Heʼ in tsʼoʼokol in bel yeetel techeʼ.
Maʼalob. 
Ku tsʼoʼokol u beeloʼob. 
U láakʼ kʼineʼ u kʼat bin le chan xkuruch tiʼ huucheh. 
Ka tu yaʼalah tiʼ u yicham beya, “Chan chʼoʼ nin kah huuch hun pʼíit òorah, yàan a bin a wileh le
buʼuloʼ in tsʼamah kʼaakʼo, baʼaleʼ yàan a peeksik yeetel nohoch cuchara, maʼ maʼalob yetel le chichanoʼ.”
“Maʼalob.” 
Ka bin le chan xkuruch tiʼ huucheʼ. 
Hun pʼíit òorah, ka bin le chan chʼoʼ u
peeks(ik) le buʼuloʼ, baʼaleʼ tsʼoʼokih u lúubul tiʼ le nohoch cucharaʼoʼ. 
Ka peksah yetel le chichan cuchara. 
Bey ku beetikeʼ, ka bin ichil le buʼuloʼ. 
Le ka suutnahih chan xkuruch, minaʼan u yicham. 
Tsʼoʼok u nakaʼal u yool u kaxtikeʼ, ka tu yaʼalah beya, “Bey maʼ kulaʼan in wichamoʼ, teneʼ in kʼaat hanal. 
Tsʼoʼok in wiihtal.”
Ka bin haaleʼ u hanaloʼ, ka tu yilah yàan bakʼ ichil. 
Ka tu yaʼalah beya, “Ay, ootsil chan chʼoʼ. 
Tu tsʼá kʼekʼen ichil le buʼula. 
Nin kah in bis hun pʼíit tiʼ in vecina.”
Ka tu bisah. 
Ka suʼutnahih, ka kulah le hanaloʼ. 
Le ku beetikeʼ. 
Ka tàalih alkabil le vecina.
“Tuux yàan a wicham?”
Ku nuukih chan xkuruch, “Ma in wohel. 
Minaʼan waye.”
Ka tu yaʼalah le vecina beya, “Pues, maʼ a wohel hun pʼéel baaleʼ, vecina? 
A wicham le ka hantikoʼ.”
“Ay, maʼ a waʼalik ten” ku tʼaan le chan xkuruchoʼ.
“Beyo, vecina. 
Ma ta wilah le chan kʼab ta tsʼá ten ichil le buʼuloʼ?”
Ka túun hoʼopol u yokʼol le chan xkuruchoʼ tumen minaʼan u yicham.
